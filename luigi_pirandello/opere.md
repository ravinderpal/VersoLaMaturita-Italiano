# Opere

##Una vita
Il romanzo si inserisce nel solco del Naturalismo. Tratta di tre ambienti e tre livelli di vita:
Il livello intermedio è quello del mondo bancario
A un livello più alto vi sono gli eleganti ritrovi in casa Maller, il mondo della ricca borghesia cittadina
All’estremo opposto vi è l’umile ambiente popolano di casa Lanucci.
Il suicidio rappresenta l’ultimo modo per esprimere la volontà di affermazione di Alfonso e un’autopunizione da parte di chi scopre che non potrà mai raggiungere il successo desiderato.

###Trama
Alfonso Nitti, giovane intellettuale con aspirazioni letterarie, lascia il paese natale, dove vive con la madre, e si trasferisce a Trieste, trovando un avvilente impiego come bancario.
Un giorno viene invitato a casa del banchiere Maller, e qui conosce Macario, un giovane sicuro di sé con cui Alfonso fa amicizia, e Annetta, figlia di Maller, anch'ella interessata alla letteratura, con la quale Alfonso inizia una relazione. Sul punto di sposarla però, Alfonso fugge, così da poter cambiare vita, e torna al paese d'origine, dove la madre, già gravemente malata, muore.
Alfonso torna quindi a Trieste, e decide di vivere una vita di contemplazione, lontano dalle passioni. Tuttavia, alla scoperta che Annetta si è fidanzata con Macario, Alfonso si sente ferito e cerca in tutti i modi di ritornare alla situazione precedente, ma non solo fallisce in questo proposito, bensì riesce persino ad aggravare ulteriormente la situazione. Quando, in seguito all'ennesimo equivoco con la famiglia Maller, si trova a dover sfidare a duello il fratello di Annetta, sceglie di suicidarsi e di porre così fine alla sua vita di disadattato.


##Senilità
I tratti psicologici e sociali di Emilio Brentani sono gli stessi di Alfonso Nitti: entrambi sono impiegati piccoli borghesi, con velleità intellettuali, inoltre anche Emilio è un inetto. Anche l’ambientazione è la stessa, Trieste. In questo caso però si avverte l’inconsistenza di tale scenario: la Trieste reale cede il campo a una sorta di paese dell’anima. La vicenda si svolge in un anno.
Senilità mostra una struttura a quadrilatero: tutto ruota intorno al protagonista Emilio, mentre gli altri tre personaggi servono a rispecchiare la sua inettitudine: per analogia (la sorella Amalia), per contrasto (l’amico Balli) oppure per mettere in luce l’inconsistenza della sua volontà (Angiolina). Emilio cerca un’avventura amorosa, perciò inizia la relazione con Angiolina convinto di poter educare la ragazza, finendo però per subire da lei un’educazione sentimentale a rovescio. Per nascondere debolezze e sconfitte Emilio costruisce per sé e per la ragazza maschere fittizie: ad Angiolina attribuisce tratti di fragilità e innocenza, mentre lui si presenta come uomo cinico, maturo e sicuro di sé. Alla fine però si scopre la falsa coscienza del suo personaggio:
Emilio vuole mostrarsi un rude donnaiolo, ma in realtà è debolissimo
Vuole apparire un cinico e disincantato amorale, ma in realtà è ossessionato dalla gelosia
Vorrebbe presentarsi come individuo maturo e deciso, mentre è eternamente incerto.

##La coscienza di Zeno
Zeno scopre di essere effettivamente malato: non è mai riuscito a smettere di fumare, non ha mai terminato gli studi, non ha mai seriamente lavorato, il suo stesso matrimonio è stato deciso da altri, ha una relazione extraconiugale e infine si sente malato fisicamente (ipocondriaco). L’ossatura del romanzo è il contrasto fra normalità e malattia. A soccombere sono i normali, infatti Zeno si salva da una situazione fallimentare grazie alla Prima guerra mondiale, che gli reca una fortuna economica e comprende di non essere lui malato, ma è la vita stessa ad essere inquinata alle radici. Ad esempio Ada, dice Zeno, soffre del morbo di Basedow, cioè uno spreco di energia vitale.
Svevo ricorre al narratore interno: è Zeno stesso a raccontare la propria storia, persuaso a ciò dallo psicoanalista che lo ha in cura. In tal modo la psicoanalisi fa il proprio ingresso per la prima volta nella narrativa italiana. Un altro tema è il rapporto conflittuale fra padre saggio e figlio inetto.
Alla fine Zeno si dice guarito e lo dichiara con orgoglio al dottore: ad averlo guarito non è la psicoanalisi, ma l’attività pratica, incarnata nel successo. Così Zeno ha capito quanto sia difficile conoscere l’universo umano dei sentimenti e della volontà, conosce le menzogne di cui si ammanta la salute borghese ed è consapevole di avere lui stesso sempre agito per motivi irrazionali e irriconoscibili. Zeno rievoca i fatti non in modo lineare, bensì con moltissime interferenze; il passato si frantuma (tempo misto).

###Trama
Zeno Cosini, un maturo e ricco commerciante di Trieste, quasi intossicato dal fumo, è stato indotto dal suo psicoanalista a scrivere un'autobiografia, nella speranza che ciò lo aiuti a guarire dal pericoloso vizio.
Interrotta dal paziente la terapia, il medico Dottor S., per vendetta, ne pubblica le memorie.
Zeno nel racconto ripercorre sei significativi episodi della sua vita, legati da una radice comune, l'incapacità di vivere, l'inettitudine che è la sua vera malattia. Ricorda come cominciò a fumare e come non sia mai riuscito ad accendere "l'ultima sigaretta".
Il susseguirsi di pentimenti, buoni propositi e fallimenti che si realizza rispetto al fumo si estende anche alle circostanze più importanti della vita: al difficile rapporto col padre, fatto, fino alla sua morte, di diffidenza e incomprensione; al matrimonio con Augusta, accettato sotto la spinta del caso e poi rivelatesi felice; alla relazione con la giovane Carla, voluta per sconfiggere la paura d'invecchiare e di cui non si assume alcuna responsabilità morale; al rapporto di amore e odio colcognato Guido, colpevole di aver sposato Ada, di cui Zeno era innamorato; all'associazione commerciale che ha costituito con lui. Nell'ultimo episodio la guerra sorprende Zeno d egli ne rimane sconvolto. Ancora una volta la sorte lo aiuta e gli consente di arricchirsi con un fortunato commercio. Ciò lo fa sentire forte e sano e lo spinge ad abbandonare la cura psicoanalitica.
Chiude il romanzo l'apocalittica previsione di una catastrofe, prodotta dagli ordigni di guerra e che travolgerà la terra.

